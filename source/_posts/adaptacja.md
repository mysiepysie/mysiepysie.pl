---
title: Adaptacja malucha do żłobka
date: 2019-09-01 00:21:55
image: adaptacja.jpg
---
Decyzja o zapisaniu dziecka do żłobka, klubu dziecięcego lub punktu dziennej opieki jest dla rodziców bardzo trudna. Z jednej strony rodzice chcą pracować, z drugiej pragną dla swojego dziecka jak najlepszej opieki. Kiedy jednak decyzja zapadnie i uda się wybrać miejsce, które jest godne zaufania, zaczyna się kolejny trudny moment. Jest to adaptacja maluszka do nowego miejsca i nowej sytuacji. 

Proces adaptacji jest indywidualny dla każdego dziecka, dlatego też rodzice mogą ustalić z opiekunami najlepszą możliwą opcję. Jest jednak kilka zasad, których należy się trzymać, aby proces ten przebiegł jak najłagodniej:
- przed rozpoczęciem adaptacji warto opowiadać dziecku o żłobku, mówić co będzie tam robiło, że będzie się bawić z innymi dziećmi, uczyć się nowych zabaw, piosenek, wychodzić do ogrodu, na spacery. Dobrze jest także wspomnieć o bardziej prozaicznych czynnościach – spożywaniu posiłków, spaniu, o tym, że ciocie będą przewijać, przebierać, uczyć korzystania z nocnika. Nawet jeśli dziecko jest bardzo małe, warto to zrobić, dzieci rozumieją dużo więcej niż nam się czasem wydaje
- warto włączyć maluszka w kompletowanie wyprawki – to również jest okazja do opowiedzenia dziecku o nowej sytuacji
- można przyjść z dzieckiem do placówki i pokazać mu salę, zabawki, opowiedzieć, że właśnie tu będzie spędzać czas – nie jest jednak wskazane, aby czas spędzony z rodzicem w placówce był zbyt długi – dziecko może mieć wrażenie, że już zawsze rodzic będzie z nim przychodził
- pożegnania z dzieckiem warto skrócić do minimum, oraz starać się nie okazywać trudnych emocji – dziecko, które będzie widziało, że rodzic się boi, jest smutny lub niepewny, samo będzie czuło strach i niepewność
- adaptacja, jeśli to możliwe, powinna polegać na stopniowym wydłużaniu czasu pobytu dziecka w placówce. Proponujemy, aby zacząć od godzinnego pobytu i wydłużać go o godzinę każdego dnia. Jeśli widzimy, że dziecko dobrze się czuje, można proces nieco przyspieszyć i po 2-3 dniach spróbować zostawić malucha na nieco dłużej (5-6 godzin). W ten sposób po około 2 tygodniach można dojść do docelowej liczby godzin pobytu. Jest to jednak tylko propozycja i każde dziecko należy obserwować, aby jak najlepiej dopasować się do jego potrzeb. Dużo zależy także od dyspozycyjności rodziców.
- dziecko ma możliwość zabrania ze sobą ulubionej zabawki/kocyka/pieluszki – to też może nieco pomóc w oswojeniu się z nową sytuacją
- przy pożegnaniu z dzieckiem warto powiedzieć, kiedy po nie przyjdziemy – np. po obiedzie, po drzemce, po podwieczorku. Nie można dziecka okłamywać mówiąc: „mama zaraz wróci, zostawiła coś w samochodzie” lub „będę czekała na Ciebie na korytarzu”
- po odebraniu dziecka warto spędzić z dzieckiem jak najwięcej czasu i poświęcić mu uwagę: wybrać się z nim na spacer, pobawić się, jeśli to możliwe porozmawiać o tym, jak spędziło czas 
