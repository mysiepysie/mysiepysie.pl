---
title: Rodzicielstwo bliskości
date: 2021-01-30 21:01:01
image: rodzicielstwo-bliskosci.jpg
---
Każdy rodzic, któremu zależy na świadomym i dobrym wychowaniu dziecka, prędzej czy później zetknie się z pojęciem rodzicielstwa bliskości. Jest to nurt, w którym za wartość przyjmuje się bliski kontakt z dzieckiem oraz traktowanie go podmiotowo. Istotne jest wsłuchiwanie się w potrzeby dziecka oraz reagowanie na nie, wraz z jednoczesnym stawianiem granic. Zadaniem rodzica jest umiejętne pokazywanie dziecku świata kierowane troską, a nie chęcią narzucenia niezrozumiałych dla malucha reguł. Głównym celem jest pielęgnowanie bliskości między dziećmi a rodzicami.

Chociaż nazwa tego podejścia wychowawczego sugeruje, że jest ono skierowane do rodziców, to pewne elementy można zastosować także w placówkach opiekuńczych. W naszym żłobku staramy się inspirować filarami rodzicielstwa bliskości ofiarując dzieciom jak najwięcej ciepła i zrozumienia. Dzieci poznają zasady życia wśród innych dzieci w sposób, na który w danym momencie są gotowe. Z troską reagujemy na dziecięce emocje rozumiejąc, że dziecko ma do nich prawo i jest to jego sposób na komunikację. Dzięki temu, że nasza placówka jest kameralna możemy podejść do każdego dziecka indywidualnie dając maluszkom tyle uwagi, ile potrzebują. Bardzo ważne jest dla nas tworzenie domowej atmosfery, która skraca dystans między dziećmi a opiekunami i pomaga wytworzyć więź.

Więcej o rodzicielstwie bliskości można przeczytać w książkach takich jak:
- „Księga Rodzicielstwa Bliskości” William i Martha Sears,
- „Dziecko z bliska” Agnieszka Stein
