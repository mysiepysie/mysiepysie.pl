---
title: Niania czy żłobek?
date: 2021-05-08 12:34:13
image: niania.jpg
thumbnail: niania.small.jpg
---
Rodzic małego dziecka, który planuje powrót do pracy staje przed wyborem: kto, gdzie i jak będzie sprawował opiekę nad maluchem. Podstawowym pytaniem jest: żłobek (lub inna placówka opiekuńcza) czy niania.

Zasadniczą różnicą między nianią a placówką jest liczba dzieci, nad którymi sprawowana jest opieka. Niania zwykle opiekuje się jednym dzieckiem, czasem dwojgiem lub trojgiem, ale zazwyczaj w przypadku większej liczby dzieci mówimy o rodzeństwie. Placówki mają pod swoją opieką większą grupę dzieci i nawet w najbardziej kameralnych miejscach grupy liczą minimum 5 dzieci. Zatem w przypadku żłobka dziecko ma możliwość przebywania wśród innych dzieci, zabawy z nimi, naśladowania ich, uczenia się podstaw życia społecznego (dzielenie się zabawkami, czekanie na swoją kolej itp.) Z drugiej strony zaletą niani jest możliwość skupienia się na potrzebach jednego dziecka i pełne dostosowanie się do niego.

Drugą podstawową różnicą jest miejsce sprawowania opieki. Niania pracuje w domu podopiecznego, do żłobka dziecko trzeba zaprowadzić. Z jednej strony dziecko we własnym domu czuje się bezpieczniej, z drugiej strony w żłobku sale są przestronne, wyposażone w atrakcyjne dla dziecka zabawki (przynajmniej w jakimś stopniu inne niż w domu), często dostępny jest prywatny ogród, gdzie dzieci mogą bawić się jedynie we własnym gronie.

Kolejną różnicą, istotną dla wielu rodziców, jest koszt. Zatrudnienie dobrej, wykwalifikowanej niani jest znacznie droższe niż czesne w żłobku, nawet jeśli placówka nie należy do najtańszych.

Inną kwestią, którą warto wziąć pod uwagę jest dostępność atrakcyjnych zajęć dodatkowych. W placówkach często organizowane są zajęcia muzyczne (gordonki lub rytmika), język angielski, sensoplastyka. Czasem przyjeżdża teatrzyk lub odbywają się inne atrakcje. W przypadku opieki sprawowanej przez nianię nie tak łatwo to zapewnić.

Wśród różnic można wskazać także: dyspozycyjność (kiedy niania zachoruje opieka nie jest sprawowana, a żłobek pracuje cały czas; z drugiej strony niania może zająć się chorym dzieckiem, żłobek chorych maluchów nie przyjmuje), konieczność dostosowania się do godzin pracy żłobka (z nianią można ustalić bardziej elastyczny grafik), w żłobku dziecko częściej choruje, ale jednocześnie nabywa odporność.

Różnice między nianią a żłobkiem są duże. Jest jednak możliwość pewnego kompromisu i próby przynajmniej częściowego połączenia zalet obu rozwiązań. Są to małe, kameralne placówki. Możliwe jest tu zapewnienie indywidualnego podejścia i skupienie się na potrzebach poszczególnych dzieci oraz dobry kontakt z opiekunkami przy jednoczesnych korzyściach wynikających z opieki instytucjonalnej (obecność innych dzieci, dodatkowe zajęcia, atrakcje).

Wybór formy opieki nie jest prosty. Podejmując tę decyzję zawsze warto kierować się dobrem własnego dziecka i zastanowić się, czego najbardziej potrzebuje oraz gdzie i od kogo może to otrzymać.
